---
title: Haikyū no Hi
abstract: «Haikyū!!» анимеез учкем берам мылкыдме пичияк верасько.
tgDiscussion: ktwsgu/111
date: 2022-08-19
cover:
  url: https://i.imgur.com/1wgkLmj.jpg
  alt:
  caption: 1. вакытлэн усьтонэз. <span lang="ja">以降の絵　古舘春一/集英社・「ハイキュー!! 」製作委員会・MBS</span>
---

<aside>Али дыре кулэ-а, ӧвӧл та гожъяме шуыса, кызьы ке дӥсьтытэкгес улӥсько.
Озьы ке но, мылкыддэс капчи кареме луиз ке, умой ни.</aside>

Зэмзэ ке, мон шер гинэ мае ке выльзэ учкыны пуксисько. Но пурысь южтолэзь
нуналэ тае шедьтыкум кызьы ке учкытэк ӧй луы. Ма, чик уг куректӥськы. Нош али
пичияк мылкыдме вераме потэ. Мадьгожзэ дурыстэм сӧрытэк утчало.

«Haikyū!!» (<span lang="ja">ハイキュー！！</span>, ӟучен «Волейбол!!») со
Furudate Haruichi:лэн [^names] (<span lang="ja">古舘春一</span>) 2012 арысен
потылэм со нимъем ик мангаезъя Production I.G. студӥын 2014 арын лэсьтэм сёнэн
аниме. Анимеез лэсьтонэн кивалтӥсьын Mitsunaka Susumu
(<span lang="ja">満仲 勧</span>) но Satō Masako (<span lang="ja">佐藤 雅子</span>)
ужаллям.

## Тэмаосыз
    
Нимызъя валамон, со бадӟымъёзо школаысь волейбол огин сярысь аниме. Ачиз Furudate,
пе, дышетскем дыръяз волейболэн выре вылэм но, ас яратонзэ егитъёслы вӧлдыны
тыршем. Ма, бен, мынэсьтэм урод дышетскись луэмме возьматэ-а со, мар-о, но
сизьым ар ӵоже физкультурлы дышетскытозям нырысьсэ, мар со, волейболэн шудон
шуыса, — тае учкем берам гинэ валай кадь.

Озьы ке но, одӥг волейболэн гинэ со уг быры (нош соиз сярысенгес улӥын).
Котькуд муртлэсь сюлэмшугъяськонъёссэ адӟеммы луэ: я анай-атайлэсь одно ик
умоен лыдъямзэс возьман, я тонэн ӵош шудоно адямиос юртонтэмлэсь кышкан, я
номырин висъяськисьтэм луэмысь кепыран, я ваньмыз адӟыса ӵогӟыны курдан, ассэ
вылэ вань янгышез кыскон (ма, али верамелэсь но трос). Кытӥяз ачим ик сыӵе
шуыса малпасько вал. Котькуд муртлэсь тае пырпотэмзэ, вормемзэ учкиськомы. 

Зэмос шудӥсьёс, куд-огез суредэз туж зэмостэм потылэ, шуо ке но, луд вылын
сылӥсь адямилэн мылкыдыз пыр-поч возьматэмын. Луд вылын огнад уд сылӥськы, тон
сяна тыныд юрттоно вить мурт котьку вань на. Но ваньзэ радъяно вие, ваньмыз ик
утись луыны турско.

<figure class="float-left">
<img
  width="400"
  src="https://i.imgur.com/nwfPeq2.jpg"
  alt="Ukai Keishin, туплэн Hinata Shōyō кие парабола сямен лобемзэ малпа">
</figure>

Со сяна, волейболысь кыӵе ке амалъёсты но каронъёсты, син азе возьматымон,
рос-прос валэктӥсько. (Волейболэз валасьтэм муртъёсты мадьгоже юнме уг пырто,
ява.)

## Мадьгожез но сӥмволизмез

Мадьгожезъя, Karasuno бадӟымъёзо школае[^highschool]
(<span lang="ja">烏野高校</span>) Hinata Shōyō (<span lang="ja">日向 翔陽</span>) но
Kageyama Tobio (<span lang="ja">影山 飛雄</span>) нимо выль нырысетӥ аръёс лыкто.
Куке но пиштэм, но али «луткам куака» сяна шуымтэ Karasuno:ысь пиослэн волейбол
огинзылы со кык адями бадӟым базмон луо — бератаз быдэс
{Нипоншаерысь|Нипоншаер} ӵошатсконэ нош ик пыриськыны, «куака нош ик Токиое
лобе» шуыны базмон… Ма, соберезэ ум вера, тодэмды потэ ке — учкыны ӧтисько!

Маиз мыным тунсыко потэм: Karasuno:лэн нырысетӥ канӟиез[^kanji]
<span lang="ja">烏 *karasu*</span> ‘куака’ луэ (соин ик «луткам куакаез»).
Дӥськутсы сыӵе сӥгнатур луись сьӧд буёло но, ваньзы огдыре омырскыса
«сӥнкроатаксы» сьӧд куакаослэн уллёен омырскемзылы потэ, пе.

<figure>
<img
  src="https://i.imgur.com/D2KzLvh.jpg"
  alt="Куакаос Sawamura Daichi котырын лобало">
<figcaption>Лобӟись куакаос Karasuno:лэн выльысь пиштэмезлэн пусыз луо</figcaption>
</figure>

Тылобурдоосты верано ке, Karasuno:лы ваче пумит потоно Shiratorizawa акадэмилэн
(<span lang="ja">白鳥沢学園</span>) пусыз тӧдьы ӧрӟи луэ
(<span lang="ja">白 *shira*</span> ‘тӧдьы’ но <span lang="ja">鳥 *tori*</span>
‘тылобурдо’; озьы ке но, <span lang="ja">白鳥</span> ‘юсь’ шуон луэ). Вылаз на,
Токиоысь Nekoma бадӟымъёзо школа (<span lang="ja">音駒高校</span>) коӵышъёсын
герӟаськемын (коӵыш шуон канӟиез ӧвӧл ке но, нипон <span lang="ja">ネコ</span>
*neko* ‘коӵыш’ кылэз умой кылӥське).

## Нипоншаер контэкст

Нипоншаерын будымтэ адямилы кытӥыз валантэмгес луоз, лэся.

Кылсярысь, малы пичи гинэ тушо ӝужыт лякыток Azumane Asahi:ез
(<span lang="ja">東峰 旭</span>) кышкыт кожало? (Ӝужыт, тушогес дышетскисьёс
ӧвӧл-а, ма?) Тушмон огинъёсын уката ик бадӟым кышкыт «агайёс» вань дыръя.
Валаме быгатэмея, Нипоншаерын адямиос тросэз лапегесь луэмен (ма, валамон) но
Эдо вакытысь кабукимоно шуон йырвандӥсьёс тушо луэмен сое озьы кожало.

Яке, кӧня ке пол музон школаосысь дышетскисьёс Karasuno:ез «Torino» шуыса
янгышало. Канӟиосты тодэм берам валай гинэ:

<table>
<tr>
<td style="font-size: 70px" lang="ja">鳥</td>
<td><i>tori</i></td>
<td>тылобурдо</td>
</tr>

<tr>
<td style="font-size: 70px" lang="ja">烏</td>
<td><i>karasu</i></td>
<td>сьӧд куака</td>
</tr>
</table>

Одӥг гож пӧртэм!

## Эшшо кельшем маке

<figure class="float-right">
<img
  width="300"
  src="https://i.imgur.com/XazsKDx.jpg"
  alt="Shimizu Kiyoko, Yachi Hitoka, Michimiya Yui, Tanaka Saeko">
<figcaption>Haikyū:ысь нылъёс</figcaption>
</figure>

Пиосъёс сярысь анимеын ке но, нылъёссы но «ӵошкыт» уг луо, ас понназы сыло.
Кылсярысь, стэреотӥп чус пукись, кепырась потоно Shimizu Kiyoko
(<span lang="ja">清水 潔子</span>), кулэ дыръя, дэмӟылӥсь пиослы пумит аслыз но,
Yachi Hitoka (<span lang="ja">谷地 仁花</span>) нимо младшоезлы но дурбасьтыны
быгатэ. Shimizu:лы синмаськем мылкыдо Karasuno:ос но серекъям кадь возьматэмын.
~~Егитъёс шуон сяменгес, Shimizu — эксэйкышно.~~

Туж кельшиз Hayashi Yūki:лэн (<span lang="ja">林 ゆうき</span>) но
Tachibana Asami:лэн (<span lang="ja">橘 麻美</span>) гожтэм крезьгурзы.
Крезьгурез, мугор юзыр-кезьыр луымон, кулэ мылкыдлы тупа кадь потӥз.
Крезьгурез 1. вакытысен 4. вакытозь синйылтымон уг воштӥськы, ӵапак
вуж лейтмотӥвъёс выль сямен чузъясько, кыӵе ке азинскемез шӧдыто. Ӧйтӧд, OST:сэ
лузер-лазер кылзыса быдтыны вуиськем.

## Берпум кылъёс

Али Haikyū:лэн 4 вакытэз вань, берпуметӥез 2020 аре потэм. 3. но 4. вакытъёслэн
пӧртэмзы соку ик синйылтымон (урод сяменгес) луэ: секундскын суред лыд кулэсмиз но,
суредманэз кызьы ке сумъямгес кадь луиз. Куд-огез мангалы тупась карыны тыршизы
шуо но, мон озьы ӧйгес шуысал. Ма, корона-аре потэмез адӟиське, дыр. Озьы ке
но, мадез озьы ик умой возьматэмын.

<figure>
<div class="collage-row">
<img style="margin-right: 15px;" src="https://i.imgur.com/PVXhIKm.jpg" alt="">
<img src="https://i.imgur.com/uds80Tb.jpg" alt="">
</div>
<figcaption>3. вакытысь но 4. вакытысь одӥг ик суред</figcaption>
</figure>

Зэмзэ ке, тӥ, оло, та аниме (яке манга) сярысь кылэмын ни, дыр. Нипоншаерын но,
зарезь сьӧрын но сое туж шуныт пумиталлям. Нипоншаерын со волейболлэн огез
тодметэзлы пӧрмем но, луоз. Нялтас вераса, туннэ (тае 19. гудырикошконэ
лыдӟиськоды ке, ма, Нипоншаерын быриз ни, лэся) тодэ ваён нуналъёсын тӧрлыко
лыдметэ пыртэм Haikyū:лэн нуналыз. «<span lang="ja">ハイキュー</span>» кыллэн
8 *hachi*, 1 *ichi*, 9 *kyū* лыдпусъёсты огазе каремлы
(<span lang="ja">8月19日</span> → 19. гудырикошкон) кельшеменыз озьы бырйиллям.

Кемалась ӧвӧл 2023 арысь гудырикошконэ «Haikyū!! Final» кык люкетлэсь фильмлэсь
потэмзэ ялӥзы — 2012 арысь но 2013 ар кутсконысь учыръёслы сьӧд дугдонпус понозы.

Ма, укыр ушъяськем ни, лэся. Озьы ке но, мылкыдме но синмаськемме тӥледлы пичияк
ке но вераны быгатӥ шуыса оскисько. Веран кылды вань ке — коментаръёсы ӧтисько!

[^names]: Тае кулэен лыдъясь адямиослы: та статтяын нипон нимъёс «ӵукпалрад»
шуонэн гожтэмын: озьы нырысь выжыним, бӧрсяз — муртним мынэ (озьы ик нырысь
пумиськыку нипон пусъёсын гожтонзэ сётӥсько). Вашкала удмурт нимъёс со радэнгес
ик пӧрмо, пе. 

[^kanji]: Канӟиос (漢字, ӟучен «кандзи» гожто) со маке малпанэз, арбериез
верась китай кылысь ваем пусъёс (иероглифъёс).

[^highschool]: Нипоншаерысь бадӟымъёзо школаос Росиысь 9—11. аръёслы тупало.
